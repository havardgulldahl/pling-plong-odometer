<h1>Hva er Odometer og hvorfor trenger jeg det?</h1>
<div>
<p><em>Pling Plong Odometer</em> er et program som forenkler <b>rapportering av musikkbruk på TV</b>.</p>

<ol>
<li>Programmet analyserer innholdet i et videoprosjekt fra Final Cut Pro, og regner ut den <b>hørbare varigheten for hvert musikkspor</b>.</li>
<li>For hvert musikkspor <b>innhentes den info (<em>metadata</em>) som behøves</b> for musikkrapportering.</li>
<li>Musikkrapporter <b>sendes med ett klikk</b>.</li>
<li>Tekst til <b>rulletekst</b> kan også lages.</li>
</ol>

<p>På denne måten vil du <b>spare enormt med tid</b>, tid som du kan bruke til å lage innhold. Det vil også gi en <b>konsekvent musikkrapportering</b>, 
siden programmets algoritmer sørger for at alt rapporteres på lik måte. Og <b>musikken vil følge programmet</b> i Programbanken, som gjør at det 
blir <b>lettere for andre å bruke deler av programmet</b>.</p>

<p>Så la oss sette datamaskinene til å gjøre det datamaskinene kan best, så kan vi mennesker heller lage TV enn timesvis med utregning og repetetivt arbeid!</p>

</div>
<h1>Starte programmet</h1>
<div>
Det kan være greit å starte Odometer først, for å sjekke at du virkelig har programmet installert. Det finnes for både Windows og Mac OS X, 
og program-ikonet ser slik ut:
</div>
<h1>Klargjøre XML fra Final Cut Pro</h1>
<div>
<p>Den aktuelle tidslinja (<em>sequence</em>) i Final Cut Pro må eksporteres i XML-format for at Odometer skal kunne jobbe med det. </p>


<p>Det er tilstrekkelig med <em>XMEML version 1</em>, det går betydelig raskere for kompliserte tidslinjer.</p>


<p>XML-fila må lagres på et sted du finner den igjen.</p>
</div>
<h1>Importere XML</h1>
<div>
<p>Du kan fôre Odometer med XML-fila på to måter:
<ol>
<li>Ved å dra-og-slippe fila inn i programmet</li>
<li>Ved å finne den med programmets <em>Åpne...</em>-knapp
</ol>

<p>Åkke som vil Odometer starte å tygge seg gjennom tidslinja, finne fram til det som er importert lyd, og starte å slå opp <b>metadata for de spor som programmet
kjenner igjen</b>. Det siste må forklares nærmere:</p>

<h2>Automatisk innhenting av metadata</h2>
<p>Til musikkrapporteringa behøves <em>metadata</em> om hvert spor, det vil si info som <em>tittel</em>, <em>artist</em>, <em>plateselskap</em> etc. 
Dette innhentes automatisk på internett for de musikk-kutt som har filnavn som kan utledes til en identifiserende adresse. </p>

<p>Det er to ting som må til for at magien skal virke.
<ol>
<li>Datamaskinen som du kjører programmet på <b>må være tilkoblet internett.</b></li>
<li>Alle musikk-kutt som er lastet ned fra DMA eller AUX <b>må beholde de originale filnavnene</b>. (Hvis noen har byttet format på lyden, 
for eksempel fra .wav til .mp3, for å gjøre Final Cut Pro lykkelig, må det nye filnavnet starte med samme filnavn)</li>
</ol>

<p>Når du ser at metadata har blitt funnet i alle linjene, kan du gå videre.</p>

</div>
<h1>PRF-rapportering</h1>
<div>
<p>All musikk vi bruker skal rapporteres til TONO, og for TV-produksjoner gjøres det gjennom <em>PRF</em>. Ett trykk på <em>PRF-rapport</em>-knappen gir et nytt vindu med en <b>oversikt over all musikkbruk</b>, i et format som kan sendes videre til den personen
som faktisk skal punche infoen inn i PRF.</p>

<p>Hvis du nå ble skuffet over at dette ikke går automatisk, men at man selv med Odometer må rote rundt med PRF, kan jeg tilby min sympati, og samtidig 
forhåpentligvis roe gemyttene: Vi jobber med å gjøre dette helautomatisk, men inntil vi får lagt alle rørene og klinket alle skjøtene er denne 
mellomløsningen det beste vi har</p> 

</div>
<h1>AUX-rapportering</h1>
<div>
<p>Som du kanskje vet, skal musikk fra produksjonsmusikkselskapet AUX rapporteres direkte til dem, i tillegg til at det skal inn til TONO. 
Ett trykk på <em>AUX-rapport</em> åpner et nytt vindu hvor AUX-sporene legges inn i et web-skjema. Det skal bare fylles ut med kontaktinfo, så 
kan du sende rapporten av gårde. (Trykk <em>OK</em>, og deretter <em>Skicka</em>.)</p>
</div>
<h1>Lage rulletekst</h1>
<div>
<p>Som en ekstra bonus for at du har vært så flink å rapportere musikken, kan programmet lage en oversikt over musikkbruken som egner seg til bruk 
i rulletekst.</p>
</div>
<h1>Oppdatert AUX-katalog</h1>
<div>
<p>For å kunne kjenne igjen låter som kommer fra AUX, har Odometer en <em>innebygget liste over kataloger hos AUX</em>. Katalogen oppdateres jevnlig, 
og da må også Odometer oppdatere sin interne katalog. Det skjer automatisk, ved at Odometer med passe jevne mellomrom sjekker katalogen på <em>auxmp.com</em>.</p>
<p>Hvis du har kommet over et spor som ikke Odometer kjenner igjen (men som kommer fra AUX), kan du tvinge programmet til å slå opp dette sporet. 
Dersom dette fører fram, kommer det opp et vindu for å sende inn den nødvendige infoen til utviklerne av Odometer. 
Dette vil gjøre det lettere for oss å oppdatere katalogen og pushe det ut til alle odometerbrukere.</p>
</div>
<h1>Hva hvis jeg lurer på noe?</h1>
<div>
<p>Enn så lenge er Odometer under utvikling, og alle henvendelser kan rettes direkte til Håvard Gulldahl (<em>havard.gulldahl@nrk.no</em>), 
som har utviklet programmet. Alt av kommentarer og spørsmål mottas med stor takk &mdash; det vil gjøre programmet bedre :)</p>

</div>